Gdy czytamy Ewangelię według św. Jana, uderza nas prostota wypowiedzi, a równocześnie jakaś tajemnicza głębia, która nawet wybitnych badaczy wprowadza w zakłopotanie. Angielski egzegeta C.H. Dodd porównał Ewangelię Janową do sadzawki z czystą wodą, w której dziecko może się swobodnie kąpać, ale słoń może się utopić. (Stanisław Mędala, Nowy Komentarz Biblijny, Ewangelia Jana 1-12). 
Mając na uwadze powyższe stwierdzenie, zachęcamy do lektury ewangelii, która odmieniła życie milionów ludzi, ponieważ pomaga poznać osobę Boga w Jezusie Chrystusie; poznać nie tylko Jego czyny, ale też głębię przesłania Jego słów. Czytając treść ewangelii Jana, zwróć szczególną uwagę na opisy cudów dokonywanych przez Jezusa, które są tłem ważnego przesłania Jego mów, samo świadomą narracją określaną jako "siedem znaków”, które skłaniają nas do wiary w Jezusa Chrystusa jako Pana i Zbawiciela, obiecanego Mesjasza, proroka większego niż Mojżesz, podmiot wiary i ufności, Dawcę wiecznego życia z Nim.
1.Przemienienie wody w wino – 2:1-11
2.Uzdrowienie syna dworzanina z Kafarnaum – 4:46-54
3.Uzdrowienie chorego przy sadzawce Betezda – 5:1-18
4.Nakarmienie pięciu tysięcy – 6:5-14
5.Chodzenie po wodzie – J 6:16-24
6.Uzdrowienie niewidomego od urodzenia – J 9:1-7
7.Wskrzeszenie Łazarza – J 11:1-45
Niektórzy uzupełniają tę listę o 8, największy znak: zmartwychwstanie.
Zwróć uwagę na jeszcze jedną charakterystyczną listę tj. siedem stwierdzeń rozpoczynających się od słów „Ja jestem”. Mają one szczególną wymowę, gdyż znaczenie świętego Imienia Boga Izraela można przełożyć w bardzo podobny sposób (JESTEM lub JESTEM, KTÓRY JESTEM, zob. Wj 3:14) i gdy Jezus mówił o swoim istnieniu w Bogu, właśnie do tego imienia się odwołał: „Zaprawdę powiadam wam, pierwej niż Abraham był, JAM JEST” (J 8:58)
1.„JA JESTEM chlebem żywota” –  J 6:48,51
2.„JA JESTEM światłością świata” – J 9:5
3.„JA JESTEM drzwiami dla owiec” – J 10:9
4.„JA JESTEM dobry pasterz” – J 10:14
5.„JA JESTEM zmartwychwstanie i żywot” – J 11:25
6.„JA JESTEM droga i prawda, i żywot” – J 14:6
7.„JA JESTEM prawdziwym krzewem winnym” – J 15:5

